---
title: Μήνυμα της Προέδρου της Δημοκρατίας Κατερίνας Σακελλαροπούλου προς τον απόδημο Ελληνισμό με την ευκαιρία της εθνικής εορτής της 25ης Μαρτίου
tags: [επίσημες πληροφορίες]
---

> Αγαπητοί μου συμπατριώτες,
>Ελληνίδες και Έλληνες του εξωτερικού,
>
>Η 25η Μαρτίου 1821, ημέρα κήρυξης της Επανάστασης κατά του οθωμανικού ζυγού, αποτελεί ένδοξο ορόσημο στη μακραίωνη ιστορία του έθνους μας. Στο ιερό αυτό κάλεσμα, για την επίτευξη του ύψιστου σκοπού της ελευθερίας, προσέτρεξαν πρώτοι οι Έλληνες της Διασποράς. Από την Οδησσό, όπου μπήκε ο θεμέλιος λίθος της Φιλικής Εταιρείας, ως τη Μολδοβλαχία και την Τεργέστη, από τη Βιέννη ως το Παρίσι, από τη Γενεύη ως το Λονδίνο, και αλλού, οι ελληνικές παροικίες αποτέλεσαν εστίες καλλιέργειας και μετάδοσης των φιλελεύθερων ιδεών της εποχής, συμβάλλοντας στην πνευματική αφύπνιση του υπόδουλου γένους.
> <!--truncate-->
>Παράλληλα, επιφανή μέλη των ελληνικών κοινοτήτων, που διέπρεπαν στην πολιτική, το εμπόριο και τα γράμματα, άσκησαν έντονη επιρροή, προκειμένου να μεταστραφεί η κοινή γνώμη και οι κυβερνήσεις των μεγάλων Δυνάμεων υπέρ του Αγώνα, δίδοντας έτσι σημαντική ώθηση στο κίνημα του Φιλελληνισμού. Αλλά και στη συνέχεια οι Έλληνες του εξωτερικού προσέφεραν κάθε δυνατή στήριξη, ώστε το νεοσύστατο ελληνικό κράτος να σταθεί όρθιο και να βαδίσει τον δρόμο της οικονομικής και κοινωνικής ανάπτυξης.
>
>Η ελληνική παλιγγενεσία, με το σύνθημα «ελευθερία ή θάνατος», υπήρξε ένα από τα κορυφαία ιστορικά γεγονότα του 19ου αιώνα, προσφέροντας ελπίδα σε κάθε καταπιεσμένο λαό. Καθώς γιορτάζουμε με υπερηφάνεια την επέτειο της Επανάστασης του 1821, συνεχίζουμε να στεκόμαστε στο πλευρό όλων όσων υπερασπίζονται την δική τους ανεξαρτησία απέναντι στον αναθεωρητισμό και τον αυταρχισμό. Από την Ουκρανία ως τη Μέση Ανατολή, πυξίδα μας παραμένει ο σεβασμός στο διεθνές δίκαιο και στις αρχές του ανθρωπισμού.
>
>Φέτος συμπληρώνονται 50 χρόνια από την αποκατάσταση της Δημοκρατίας στη χώρα μας. Σε αυτό το χρονικό διάστημα η Ελλάδα, παρά τις δυσκολίες και τις αλλεπάλληλες κρίσεις, εδραίωσε τη θέση της στον πυρήνα της Ευρωπαϊκής Ένωσης, αποτελώντας πυλώνα σταθερότητας και ειρήνης στην ανατολική Μεσόγειο και την ευρύτερη περιοχή. Κι αυτό επειδή παραμείναμε σταθεροί στις θεμελιώδεις αξίες που ανατρέχουν στις βαθιές μας ρίζες, επιβεβαιώνοντας τη θέση μας ανάμεσα στους εταίρους μας, όπως αρμόζει στην ιστορία μας και μας κάνει περήφανους.
>
>Δεν λησμονούμε όμως ότι ένα τμήμα της Κύπρου παραμένει, για μισόν αιώνα, υπό τουρκική κατοχή, μια απαράδεκτη κατάσταση που μας πληγώνει. Συνεχίζουμε να αγωνιζόμαστε για δίκαιη και βιώσιμη λύση του Κυπριακού, στη βάση του διεθνούς δικαίου, των Ψηφισμάτων του Συμβουλίου Ασφαλείας του ΟΗΕ και των αρχών της Ευρωπαϊκής Ένωσης.
>
>Σε μια εποχή μεγάλων γεωπολιτικών προκλήσεων και γενικευμένης ανασφάλειας, η Ελλάδα θα εξακολουθεί να προασπίζεται την αδιαπραγμάτευτη εθνική της κυριαρχία και ανεξαρτησία, πρεσβεύοντας αταλάντευτα, όπως και τότε, το 1821, τα ιδεώδη που γεννήθηκαν κάτω από το ελληνικό φως και τις αρχές της διεθνούς νομιμότητας.
>
>Αγαπητοί μου συμπατριώτες,
>
>Τη μεγάλη αυτή ημέρα της επετείου της 25ης Μαρτίου και του Ευαγγελισμού της Θεοτόκου εύχομαι ολόψυχα σε όλους και όλες εσάς, που ζείτε και προκόβετε στο εξωτερικό χωρίς να λησμονείτε τη μητέρα πατρίδα και τη σημασία της ενότητας του οικουμενικού ελληνισμού, υγεία και πρόοδο.
>
>Χρόνια πολλά!

Πηγή: [Υπουργείο Εξωτερικών της Ελληνικής Δημοκρατίας](https://www.mfa.gr/russia/geniko-proxeneio-noborossisk/news/menuma-tes-proedrou-tes-demokratias-katerinas-sakellaropoulou-pros-ton-apodemo-ellenismo-me-ten-eukairia-tes-ethnikes-eortes-tes-25es-martiou-2.html)