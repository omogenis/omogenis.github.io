---
title: Ανοιχτή Επιστολή
description: Ανοιχτή Επιστολή – Αίτημα ομογενών από χώρες της πρώην Σοβιετικής Ένωσης για απλούστευση των διαδικασιών πολιτογράφησης
hide_table_of_contents: true
---

# Ανοιχτή Επιστολή – Αίτημα ομογενών από χώρες της πρώην Σοβιετικής Ένωσης για απλούστευση των διαδικασιών πολιτογράφησης

:::info 

<a className="button button--primary button--lg" href="https://chng.it/DLffSFZTGt"> Υπογράψτε την επιστολή!</a>

<a className="button button--secondary button--lg" href="/img/Open-Letter-Web.pdf"> Κατεβάστε την Ανοιχτή Επιστολή</a>

:::

## **Εξοχότατη κυρία Πρόεδρε της Ελληνικής Δημοκρατίας Κατερίνα Σακελλαροπούλου,<br /> Εξοχότατε κύριε Πρωθυπουργέ Κυριάκο Μητσοτάκη,<br />Αξιότιμε κύριε Υπουργέ Εξωτερικών Νίκο Δένδια,<br />Αξιότιμε κύριε Υπουργέ Εσωτερικών Μάκη Βορίδη,<br />Αξιότιμε κύριε Υπουργέ Μετανάστευσης και Ασύλου Νότη Μηταράκη!**

Εν όψει όλο και πιο αυξανόμενων περιπτώσεων προδήλως αδικαιολόγητων απορρίψεων αιτήσεων απόκτησης ελληνικής ιθαγένειας από άτομα με αποδεδειγμένα ελληνικές ρίζες, λόγω πολυετούς γραφειοκρατίας (υπάρχουν περιπτώσεις εξέτασης αιτήσεων πάνω από 10 χρόνια!), καθυστερήσεων κατά την διαδικασία λήψης απόφασης, εμείς, οι Έλληνες από τις χώρες της πρώην ΕΣΣΔ, απευθυνόμαστε σε Εσάς με αίτημα τροποποίησης της διαδικασίας χορήγησης ελληνικής ιθαγένειας, δίνοντας έτσι στους ομογενείς τη δυνατότητα να αποκτήσουν την ελληνική ιθαγένεια με απλοποιημένο τρόπο και όσο το δυνατόν συντομότερα.

Πιστεύουμε ότι όλοι οι εκπρόσωποι του ελληνικού έθνους, ανεξαρτήτως ηλικίας, κοινωνικής θέσης και επαγγέλματος, αξίζουν να έχουν την ελληνική ιθαγένεια, με όλα τα δικαιώματα και τις υποχρεώσεις που αυτή συνεπάγεται, να αποτελούν αναπόσπαστο μέρος του ελληνικού κράτους, να συνεισφέρουν και να εργάζονται για το καλό της χώρας τους, να μεγαλώνουν παιδιά που να μιλούν ελληνικά και έστω και στο τέλος της ζωής τους να αποκτήσουν σπίτι στην ιστορική τους πατρίδα!

Λαμβανομένου υπόψη ότι, για τους ομογενείς της Αλβανίας[^1] ισχύει διαφορετικό καθεστώς απόκτησης ελληνικής ιθαγένειας σε σχέση με τους ομογενείς από τις χώρες της πρώην ΕΣΣΔ[^2],το γεγονός αυτό και μόνο παραβιάζει τη θεμελιώδη αρχή της ισότητας, η οποία κατοχυρώνεται τόσο στις παραγράφους 1 και 2 του άρθρου 5 του Ελληνικού Συντάγματος που ορίζει επί λέξει ότι:
> 1. *Καθένας έχει δικαίωμα να αναπτύσσει ελεύθερα την προσωπικότητά του και να συμμετέχει στην κοινωνική, οικονομική και πολιτική ζωή της Xώρας, εφόσον δεν προσβάλλει τα δικαιώματα των άλλων και δεν παραβιάζει το Σύνταγμα ή τα χρηστά ήθη.*.
>2. *Όλοι όσοι βρίσκονται στην Ελληνική Επικράτεια απολαμβάνουν την απόλυτη προστασία της ζωής, της τιμής και της ελευθερίας τους, χωρίς διάκριση...»,*

όσο και στο άρθρο 14 της Ευρωπαϊκή Σύμβαση Δικαιωμάτων του Ανθρώπου (ΕΣΔΑ), το οποίο απαγορεύει τις διακρίσεις:
>«*Η χρήσις των αναγνωριζομένων εν τη παρούση Συμβάσει δικαιωμάτων και ελευθεριών δέον να εξασφαλισθή ασχέτως διακρίσεως φύλου, φυλής, χρώματος, γλώσσης, θρησκείας, πολιτικών ή άλλων πεποιθήσεων, εθνικής ή κοινωνικής προελεύσεως, συμμετοχής εις εθνικήν μειονότητα, περιουσίας, γεννήσεως ή άλλης καταστάσεως», καθώς και στο Δωδέκατο Πρωτόκολλο της ΕΣΔΑ, και πιο συγκεκριμένα στο Προοίμιό του, τονίζοντας «τη θεμελιώδη αρχή σύμφωνα με την οποία όλοι οι άνθρωποι είναι ίσοι ενώπιον του νόμου και δικαιούνται ίσης προστασίας από τον νόμο*».

Πανομοιότυπες διατάξεις κατοχυρώνονται επίσης στα άρθρα 20 και 21 του Χάρτη των Θεμελιωδών Δικαιωμάτων της Ευρωπαϊκής Ένωσης και ορίζουν την ισότητα όλων των ανθρώπων ενώπιον του νόμου, καθώς και την απαγόρευση των διακρίσεων.
 
Σε αυτό το σημείο θα θέλαμε να σημειώσουμε ότι αναγνωρίζουμε πλήρως το δικαίωμα της πολιτείας να περιορίζει ορισμένα δικαιώματα, δικαιολογώντας παράλληλα τον σκοπό τέτοιων περιορισμών. Ωστόσο, σε καμία περίπτωση αυτοί οι περιορισμοί δεν μπορούν να φτάσουν στα όρια των διακρίσεων, με άλλα λόγια, το κράτος δεν μπορεί να κάνει κατάχρηση του δικαιώματός του και να μεταχειρίζεται τις ομοιογενείς ομάδες με ανομοιογενή τρόπο.

Ακόμη πιο απαράδεκτο είναι το γεγονός ότι, αποκλειστικά για ομοεθνείς από τις χώρες της πρώην ΕΣΣΔ, σύμφωνα με το άρθρο 15 του Κώδικα Ελληνικής Ιθαγένειας όπως τροποποιήθηκε και ισχύει, απωλέσθηκε η δυνατότητα υποβολής αίτησης για απόκτηση ελληνικής ιθαγένειας για ομογενείς οι οποίοι εισήλθαν και διαμένουν νόμιμα στην Ελληνική επικράτεια μετά τις 31 Μαΐου 2019[^3]. Η σχετική διάταξη παραβιάζει πρόδηλα την αρχή της ισότητας, αφού απευθύνεται μόνο σε συγκεκριμένη ομάδα ομογενών. 

Αξίζει επίσης να αναφέρουμε ότι κατά την περίοδο των 2000 για να διαπιστωθεί η ομογενειακή ιδιότητα του αιτούντα στο πλαίσιο της διαδικασίας Πολιτογράφησης οι αρμόδιες επιτροπές ιθαγένειας προσφεύγανε στην αξιολόγηση της συγκεκριμένης κατηγορίας ομογενών, ήτοι από την Τέως Σοβιετική Ένωση, λαμβάνοντας υπόψη τα ιδιαίτερα χαρακτηριστικά που διέθεταν και συγκεκριμένα  τα ήθη και τα έθιμα που ακολουθούσαν στους τόπους διαβίωσής τους. Η σχετική εγκύκλιος η οποία διευκρίνιζε τα κριτήρια αξιολόγησης της ομογενειακής ιδιότητας των Ελλήνων της πρώην ΕΣΣΔ κατά πάσα πιθανότητα καταργήθηκε και αν μη τι άλλο είναι αδύνατον να ευρεθεί.

## Εμείς, οι Έλληνες των χωρών της πρώην ΕΣΣΔ, κάνουμε έκκληση, επειδή ακόμη και σήμερα εξακολουθούν να υφίστανται τα εξής προβλήματα:

### 1.	**ΜΑΚΡΟΧΡΟΝΙΑ ΔΙΑΔΙΚΑΣΙΑ ΕΞΕΤΑΣΗΣ ΤΩΝ ΑΙΤΗΣΕΩΝ:** 
Δυστυχώς, σήμερα, σε ορισμένες χώρες, υπάρχει κίνδυνος επανάληψης θλιβερών ιστορικών γεγονότων και η διαμονή σε αυτές τις χώρες δεν είναι πλέον ασφαλής (ιδίως, στρατιωτικές επιχειρήσεις ή απαιτήσεις για συμμετοχή σε εχθροπραξίες στις χώρες της πρώην ΕΣΣΔ, πολυάριθμες παραβιάσεις των ανθρωπίνων δικαιωμάτων, παραβίαση της αρχής της ελευθερίας του λόγου, διώξεις πληθυσμού). Πολλοί Έλληνες ομογενείς αναγκάζονται να ζητήσουν άσυλο στο εξωτερικό, αν και θα ήθελαν να μετακομίσουν ως Έλληνες πολίτες στην Ελλάδα το συντομότερο δυνατό. Ευρωπαϊκές χώρες χορηγούν την ιθαγένεια σε άτομα που έχουν στα χέρια τους αποδεικτικά στοιχεία εθνικότητας με απλοποιημένο τρόπο. Δυστυχώς, η Ελλάδα δεν επιτρέπει στους ομογενείς της να γίνουν μέλη της ελληνικής κοινωνίας το συντομότερο δυνατό, και ως εκ τούτου αιτούμαστε να επιλύσετε αυτό το ζήτημα! Η διαδικασία υποβολής και εξέτασης των αιτήσεων για την ελληνική ιθαγένεια διαρκεί χρόνια, υπάρχουν περιπτώσεις όπου ξεπερνά και 10ετία.
Ιδιαίτερα λυπηρή αυτή η κατάσταση είναι για ηλικιωμένους ανθρώπους οι οποίοι ονειρεύονται να περάσουν τα τελευταία χρόνια της ζωής τους στην ιστορική τους πατρίδα, την Ελλάδα.

**Σε συνέχεια όλων των ανωτέρω αιτούμαστε να ορισθεί ως μέγιστη διάρκεια εξέτασης της αίτησης και έκδοσης απόφασης επ’ αυτής 3 μήνες δεδομένου ότι προσκομισθούν όλα τα απαραίτητα δικαιολογητικά.**

### 2.	**ΥΠΟΚΕΙΜΕΝΙΚΑ ΚΡΙΤΗΡΙΑ:** 
Ο ελληνικός λαός έχει αντέξει πολλά κατά την διάρκεια της ιστορίας του: καταστολές, διώξεις, καταπίεση, εκτοπίσεις, εκτελέσεις, η μοίρα σκόρπισε τους Έλληνες σε όλο τον κόσμο. Πολλοί, παρά τη θέλησή τους, έχασαν την επαφή με την ελληνική γλώσσα, τις παραδόσεις, τον πολιτισμό, όντας γεννημένοι στην ΕΣΣΔ. Πολλοί γονείς που επέζησαν τις σταλινικές διώξεις προσπάθησαν να κρύψουν από τα παιδιά τους την καταγωγή τους και δεν δίδασκαν στα παιδιά την ελληνική γλώσσα για την λόγους ασφάλειας. Ενόψει όλων των ανωτέρω, η απαίτηση της αρμόδιας επιτροπής να αποδείξουν οι ομογενείς από τις χώρες της πρώην ΕΣΣΔ την «ελληνική συνείδηση» φαίνεται ιδιαίτερα άδικη. Οι αρμόδιες για την αξιολόγηση του επιπέδου της «ελληνικής συνείδησης» είναι συχνά πολύ υποκειμενικές ενώ βασίζονται σε εντελώς ασαφή ή μη ρεαλιστικά κριτήρια. Τι είδους ελληνική συνείδηση μπορούν να έχουν οι άνθρωποι που γεννήθηκαν και έζησαν τη ζωή τους στην ΕΣΣΔ - μια χώρα όπου καταστράφηκε η ιστορική μνήμη και οι παραδόσεις συγκεκριμένων λαών και όπου η κύρια και πιο «σωστή εθνικότητα» ήταν – η «σοβιετική»; Παρά ταύτα όμως, αυτοί οι άνθρωποι δεν έπαψαν να θεωρούν τους εαυτούς τους Έλληνες, να φυλάνε σαν κειμήλιο έγγραφα που επιβεβαιώνουν την καταγωγή τους και να επιθυμούν να γίνουν Έλληνες πολίτες ακριβώς για να διορθώσουν την ιστορική αδικία και να αναπτύξουν την ελληνική συνείδηση με την κύρια σημασία της λέξης. Η άρνηση της πολιτείας να τους χορηγήσει ελληνική ιθαγένειας κάνει τους Έλληνες της διασποράς να νιώθουν απόρριψη και ουσιαστικά αποκλεισμό από την εθνική ομάδα, στερεί από τη νεολαία της διασποράς κάθε κίνητρο να συμμετέχουν σε ομογενειακούς συλλόγους και σωματεία για να γνωρίσουν την ελληνική παράδοση. Αυτή η τάση κατ' αρχήν απειλεί με αφανισμό της διασποράς.

Πέρα τούτου, οι πρόσφατες τροποποιήσεις στον Κώδικα Ελληνικής Ιθαγένειας [^4], σε συνδυασμό με την απόφαση[^5] του Υπουργού Εσωτερικών προσέθεσαν ένα νέο κριτήριο και έννοια για τη χορήγηση ιθαγένειας σε ομογενείς από τις χώρες της πρώην ΕΣΣΔ, δηλαδή: την ανάγκη θεμελίωσης «ιδιότητας ομοεθνούς, η οποία διαπιστώνεται εάν ο αιτών διαθέτει σε συνδυασμό την ελληνική καταγωγή και την ελληνική εθνική συνείδηση».
 
Σε αυτό το σημείο θα πρέπει επίσης να σημειωθεί υπάρχει διάσταση μεταξύ μεταναστευτικής νομοθεσίας, σύμφωνα με την οποία ο ομοεθνής είναι άτομο ελληνικής καταγωγής [^6], και του Κώδικα Ελληνικής Ιθαγένειας, ο οποίος ξαφνικά και εντελώς αδικαιολόγητα απαιτεί από ένα άτομο ελληνικής καταγωγής να αποδείξει την ύπαρξη ελληνικής συνειδήσεως.

**Αιτούμαστε να καταργήσετε τις απαιτήσεις για απόδειξη «ιδιότητας ομοεθνούς» και «ελληνικής συνείδησης» για τους ομογενείς. Αιτούμαστε οι αποφάσεις για χορήγηση ελληνικής ιθαγένειας για τους ομογενείς να λαμβάνονται αποκλειστικά βάσει των υποβληθέντων δικαιολογητικών καταγωγής και αυτοδικαίως να χορηγείται η ιθαγένεια σε παιδιά Ελλήνων πολιτών ανεξαρτήτως ηλικίας τους (συμπεριλαμβανομένων των ενηλίκων παιδιών με την προσκόμιση αποδεικτικών στοιχείων συγγένειας με Έλληνα υπήκοο γονέα).**

### 3. ΠΑΡΑΛΟΓΗ ΓΡΑΦΕΙΟΚΡΑΤΙΑ: 
Συχνά υπάρχουν εξωφρενικές περιπτώσεις όπου, στο πλαίσιο μιας οικογένειας, η ιθαγένεια χορηγείται σε ένα παιδί, αλλά δεν χορηγείται στην μητέρα του, ή όταν ένας αδελφός λαμβάνει ιθαγένεια ενώ ο άλλος αδερφός και ο κοινός τους πατέρας όχι. Είναι απαραίτητο να εξαλειφθούν απαιτήσεις που είναι αντίθετες με την κοινή λογική, διότι εάν ο γιος είναι ελληνικής καταγωγής βάσει πιστοποιητικού γέννησης, τότε και ο πατέρας του που αναγράφεται στο πιστοποιητικό γέννησης του τέκνου ως Έλληνας, είναι ελληνικής καταγωγής ακόμη κι αν ο πατέρας έχει χάσει το δικό του πιστοποιητικό γέννησης.
**Αιτούμαστε να θεσμοθετηθεί μια ενιαία προσέγγιση για την εξέταση των εγγράφων σε μια οικογένεια, η οποία θα διευκολύνει όσο το δυνατόν περισσότερο την απόκτηση της ιθαγένειας για όλη την οικογένεια, όπως γίνεται στις χώρες όπως το Ισραήλ, η Πολωνία κ.λπ.**

### 4. ΕΔΑΦΙΚΟΙ ΠΕΡΙΟΡΙΣΜΟΙ:
Κάποιες χώρες απλά δεν έχουν επιτροπή για την εξέταση των αιτήσεων απόκτησης ελληνικής ιθαγένειας. Λόγου χάριν, στο Καζακστάν εδώ και χρόνια το αρμόδιο υπουργείο υπόσχεται να δημιουργήσει μια τέτοια επιτροπή, αλλά μέχρι στιγμής τίποτε δεν έχει κάνει. Οι ομογενείς του Καζακστάν έχουν συναντηθεί με τον Έλληνα Πρέσβη στο Καζακστάν πολλές φορές κατά την διάρκεια των τελευταίων 10 ετών, αλλά παρά τις υποσχέσεις του τίποτε δεν έχει γίνει. Σε άλλες χώρες λόγω γνωστών γεωπολιτικών συνθηκών και εχθροπραξιών δεν είναι πρακτικώς εφικτό να υποβάλει κανείς αίτηση για απόκτηση ελληνικής ιθαγένειας διότι είτε το προξενείο είναι κλειστό, είτε δεν υπάρχει Επικεφαλής του. Σήμερα, η ανάγκη μιας γρήγορης μετακόμισης στην ιστορική μας πατρίδα είναι πιο επίκαιρη από ποτέ, σε ορισμένες περιπτώσεις επιτάσσεται από εξωτερικούς παράγοντες και αποτελεί μοναδική λύση. Βλέποντας το παράδειγμα άλλων χωρών (Ισραήλ), θέλουμε και εμείς με την σειρά μας να μας αποδεχθεί η πατρίδα μας και να μας υποδεχθεί ως ισότιμους πολίτες.
**Αιτούμαστε να επιτραπεί η υποβολή αίτησης για απόκτηση ελληνικής ιθαγένειας στα προξενεία της Ελλάδας σε οποιαδήποτε χώρα του κόσμου, ανεξαρτήτως του τόπου μόνιμης κατοικίας του αιτούντα, συμπεριλαμβανομένης της ίδιας της Ελλάδας, δεδομένου ότι τα προσκομιζόμενα δικαιολογητικά ούτως ή άλλως μεταφράζονται στην ελληνική γλώσσα.**

### 5. ΠΡΟΫΠΟΘΕΣΕΙΣ ΥΠΟΒΟΛΗΣ:
**Αιτούμαστε να επιτραπεί η υποβολή αιτήσεων χωρίς όρους και περιορισμούς ως προς το χρόνο παραμονής στην Ελλάδα, χρόνο παραμονής σε γάμο, την ύπαρξη παιδιών, αιτούμαστε επίσης να χορηγείται αυτοδικαίως η ιθαγένεια σε ενήλικα τέκνα ομογενών που οι ίδιοι έχουν λάβει ελληνική ιθαγένεια.** 
Οι άνθρωποι τυχαίνει να βρίσκονται σε διαφορετικές περιστάσεις, δεν παύουν ωστόσο να είναι Έλληνες ομογενείς και να αξίζουν το δικαίωμα να γίνουν ολοκληρωμένοι πολίτες της Ελλάδας χωρίς να βιώνουν δυσκολίες που δημιουργούνται από ανασφάλεια δικαίου ή παραβίαση δικαιωμάτων ως αποτέλεσμα της ατέλειας του νόμου. Είναι απαράδεκτο κάθε παιδί χωριστά και για διαφορετικό χρονικό διάστημα να περιμένει την εξέταση της αίτησής του μόνο και μόνο επειδή έχει ενηλικιωθεί, δηλαδή συμπληρώσει το 18ο έτος της ηλικίας του.

### 6. ΑΠΑΝΘΡΩΠΕΣ ΜΕΘΟΔΟΙ ΕΦΑΡΜΟΓΗΣ ΤΟΥ ΝΟΜΟΥ ΚΑΙ ΑΝΑΚΛΗΣΗ ΤΗΣ ΙΘΑΓΕΝΕΙΑΣ ΛΟΓΩ ΣΦΑΛΜΑΤΩΝ ΣΕ ΕΓΓΡΑΦΑ ΧΩΡΙΣ ΔΥΝΑΤΟΤΗΤΑ ΕΓΚΑΙΡΗΣ ΑΜΦΙΣΗΣΗΣ ΤΗΣ ΑΠΟΦΑΣΗΣ:
Αιτούμαστε να εξασφαλίσετε και να εγγυηθείτε την ίση εφαρμογή του άρθρου 20 του ελληνικού Συντάγματος σε όλους τους ομογενείς, και πιο συγκεκριμένα: σε περίπτωση εντοπισμού σφαλμάτων ή ασυνεπειών στα έγγραφα που αποτελούν τη βάση για την απόκτηση της ιθαγένειας, η αρμόδια υπηρεσία να υποχρεούται να παρέχει στον αιτούντα δικαίωμα ακρόασης ώστε να ακουστεί και να παρέχει στην διοίκηση εξηγήσεις αναφορικά με τις αποκλίσεις ή τα λάθη που διαπιστώθηκαν. **Πολύ συχνά λάθος αποτελεί διαφορετική απόδοση του ίδιου ονόματος του αιτούντος σε διαφορετικά έγγραφα, τυπογραφικά λάθη που έγιναν εκ παραδρομής κατά την έκδοση των εγγράφων και άλλες παρόμοιες περιπτώσεις.** Σε περίπτωση επιβεβαίωσης του λάθους, αιτούμαστε να παρέχεται εύλογο χρονικό διάστημα (της τάξεως 3 - 6 μηνών) για τη διόρθωσή. **Αυτή τη στιγμή, ο αιτών λαμβάνει τυπικά μια επιστολή στην παλιά δηλωθείσα διεύθυνση, για την οποία στην πραγματικότητα όμως ο αιτών μπορεί και να μην γνωρίζει και ως εκ τούτου να μην είναι σε θέση εμφανιστεί ενώπιον της διοίκησης και να παρέχει εξηγήσεις. Καινούργια διορθωμένα έγγραφα η διοίκηση δεν τα δέχεται. Ως αποτέλεσμα, ΑΝΑΚΑΛΕΙΤΑΙ η ιθαγένεια του αιτούντα και αυτός απελαύνεται χωρίς να έχει την δυνατότητα παροχής εξηγήσεων ή/και διόρθωσης των εγγράφων, ενώ αναγκάζεται να ξοδεύει χρόνο και χρήματα για δικαστικές διαμάχες με το Δημόσιο, ευρισκόμενος ήδη σε δυσμενή θέση λόγω παραβίασης των δικαιωμάτων του ως ατόμου που στερείται την ιθαγένεια. Αν μη τι άλλο είναι απάνθρωπο. Αιτούμαστε να διασφαλίσετε μια ανθρώπινη προσέγγιση για τη διόρθωση σφαλμάτων στα έγγραφα, για να αποτρέψετε την παραβίαση των ανθρωπίνων δικαιωμάτων των ομογενών.**

### 7.	ΕΠΙΠΕΔΟ ΕΛΛΗΝΟΜΑΘΕΙΑΣ:
Για πολλούς ηλικιωμένους Έλληνες, η απαίτηση επάρκειας της ελληνικής γλώσσας αποδεικνύεται ανυπέρβλητο εμπόδιο προς το όνειρο της επανεγκατάστασης στην ιστορική τους πατρίδα. Κατά την διάρκεια της ζωής τους έχουν ήδη περάσει αρκετές εξετάσεις και στο τέλος θέλουν απλώς να μπορούν να ζήσουν στην ιστορική του πατρίδα. Η πρόγνωση της ένταξης για τους συνταξιούχους δεν μπορεί να είναι ίδια με αυτή των νέων, ωστόσο οι μεγαλύτεροι σε ηλικία ομογενείς δεν παύουν να είναι Έλληνες, ανεξάρτητα από το γεγονός εάν γνωρίζουν την ελληνική ή όχι.
**Αιτούμαστε να καταργηθεί η προϋπόθεση επαρκούς γνώσης της ελληνικής γλώσσας για απόκτηση ιθαγένειας, διότι για τους ηλικιωμένους και τα άτομα που έχουν υποστεί εγκεφαλικό ή νοσήσει με κορονοϊό η κατάκτηση της γλώσσας αποτελεί ανυπέρβλητο εμπόδιο λόγω της γνωστικής έκπτωσης την οποία συνεπάγεται η ασθένεια ή ηλικία. Όσον αφορά νεότερους ομογενείς, αυτοί μπορούν να μάθουν την γλώσσα κατόπιν μετακόμισης και εγκατάστασης στην Ελλάδα. Αιτούμαστε να καταργηθεί η απαίτηση επαρκούς γνώσης της ελληνικής γλώσσας και να παρέχεται διερμηνέας για συνέντευξη με τον πρόξενο, προκειμένου να συντμηθεί ο χρόνος εξέτασης των σχετικών αιτήσεων για απόκτηση ιθαγένειας και να διευκολυνθεί η ταχεία μετεγκατάσταση των ομογενών στην Ελλάδα.** 

Δεδομένου ότι για τα άτομα που δύναται να ακολουθήσουν τη διαδικασία «καθορισμού ιθαγένειας» (καθορισμός/διαπίστωση ιθαγένειας) σύμφωνα με το άρθρο 14 του Κώδικα Ελληνικής Ιθαγένειας όπως τροποποιηθέν ισχύει, δεν υφίστανται κριτήρια ελληνομάθειας, ύπαρξης ελληνικής συνείδησης, καθώς και κοινωνικοοικονομικής επάρκειας, αναγκαζόμαστε για άλλη μια φορά να τονίσουμε την παραβίαση της θεμελιώδους αρχής της ισότητας.
Εμείς, οι υπογράφοντες και οι συμπατριώτες και τα αδέρφια μας, για λογαριασμό των οποίων απευθυνόμαστε σε Εσάς, μπορούμε να ωφελήσουμε την Ελλάδα. Ανάμεσά μας υπάρχουν πολλοί μορφωμένοι άνθρωποι, επαγγελματίες στον χώρο τους. Δεν πρόκειται να είμαστε βάρος για το κράτος, αλλά επένδυση για το μέλλον της Ελλάδας. Θέλουμε να δουλέψουμε, να σπουδάσουμε και να μεγαλώσουμε τα παιδιά μας στην Ελλάδα.

Ωστόσο, και όσοι από εμάς, λόγω ηλικίας ή οικονομικής κατάστασης, βρισκόμαστε σε πιο ευάλωτη θέση, αξίζει και πάλι να γίνουμε Έλληνες πολίτες, στη βάση της ισότητας ενώπιον του νόμου, και κυρίως με γνώμονα την αποκατάσταση της ιστορικής δικαιοσύνης για την περίοδο όταν οι πρόγονοί μας υπέφεραν λόγω της καταγωγής τους και της Ορθόδοξης πίστης τις οποίες διατήρησαν και για τις οποίες διώχθηκαν.

Η Ελλάδα είναι μια πολιτισμένη χώρα, το λίκνο της δημοκρατίας, μέλος της Ευρωπαϊκής Ένωσης, όπου η ανθρώπινη ζωή και η ελευθερία της αυτοδιάθεσης αποτελούν ύψιστες αξίες.

Εμείς, οι ομογενείς από διάφορες χώρες του κόσμου, σας παρακαλούμε να προβείτε στις ανωτέρω τροποποιήσεις της σχετικής νομοθεσίας το συντομότερο δυνατό και, έτσι, να ανοίξετε τις πόρτες της Ελλάδας σε όλους τους ομοεθνείς, ώστε να βρουν επιτέλους την πατρίδα τους και να αναπαυθούν οι ψυχές των προγόνων μας.

## Επαφές

**ΈΛΕΝΑ ΤΑΤΕΒΟΣΙΆΝ** <br />
*Πρόεδρος ΔΣ Συλλόγου ΑΡΓΩ ΠΑΛΙΝΝΟΣΤΟΥΝΤΩΝ και ΜΗ*<br />
Email: argo_alexandroupoli@yahoo.gr<br />
Facebook Messenger: Tatevosyan Elena

**ΚΑΝΤΑΙΔΟΥ  ΜΖΙΑ/ΗΛΙΑΝΑ**<br />
*Γενική Γραμματέας Πανελληνιας Ομοσπονδίας Παλιννοστούντων Ομογενών απο την π. Σοβιετική Ένωση*<br />
Email: mzia.info@gmail.com<br />
Mob.: +30 69 3655 5548

**ΡΕΓΓΊΝΑ ΙΜΠΡΑΓΚΊΜΟΒΑ**<br />
*Δικηγόρος (ΔΣΑ), Πτυχιούχος Νομικής, ΜΔΕ, Υποψήφια Διδάκτωρ στο Δημόσιο δίκαιο*<br />
Email: greek_regina@yahoo.gr<br />
Mobile:. +30 69 5151 4312<br />

<!-- <a
    className="button button--primary button--lg" href="https://forms.gle/iSt645c2wJa2TRBg8">
    Υπογράψτε την Αναφορά!
</a> -->

#### 
[^1]: Ο Κώδικας Ελληνικής Ιθαγένειας Ν. 3284/2004 (ΦΕΚ Α΄ 217/10.11.2004) όπως τροποποιήθηκε και ισχύει σε συνδυασμό με την υπ’ αριθ. 4000/3/10-πβ' (ΦΕΚ Β΄3043/15.11.2012) Κοινή Υπουργική Απόφαση «Παραμονή και εργασία ομογενών από Αλβανία».
[^2]: Υπ’ αριθ. 26863/2020 (ΦΕΚ Β' 1761/08.05.2020) Υπουργική Απόφαση του Υπουργού Εσωτερικών «Ουσιαστικές προϋποθέσεις πολιτογράφησης και δικαιολογητικά που απαιτούνται για την κτήση της ελληνικής ιθαγένειας από ομογενείς από χώρες της πρώην Σοβιετικής Ένωσης» σε συνδυασμό με τα άρθρα 15 και 5 του Κώδικα Ελληνικής Ιθαγένειας, Ν. 3284/2004 (ΦΕΚ Α΄ 217/10.11.2004).
[^3]: Υπ’ αριθ. 274/7.8.2020 Εγκύκλιος του Υπουργείου Εσωτερικών, Κεντρικής Διεύθυνσης Ιθαγένειας.
[^4]: Η τροποποίηση του άρθρου 15 παρ. 3 του Κώδικα Ελληνικής Ιθαγένειας που έγινε με το άρθρο 36 παρ. 2 και 3 του Ν. 4674/2020 (ΦΕΚ Α 53/11.3.2020).
[^5]: Υπ’ αριθ. 26863/2020 (ΦΕΚ Β' 1761/08.05.2020) Απόφαση του Υπουργού Εσωτερικών «Ουσιαστικές προϋποθέσεις πολιτογράφησης και δικαιολογητικά που απαιτούνται για την κτήση της ελληνικής ιθαγένειας από ομογενείς από χώρες της πρώην Σοβιετικής Ένωσης», άρθρο 1.
[^6]: Ζ. Παπασιώπη-Πασιά, Δίκαιο Ιθαγένειας, 6η έκδοση, Εκδόσεις Σάκκουλα, Αθήνα-Θεσσαλονίκη, 2003, σελ.41, Ζ. Παπασιώπη-Πασιά, Δίκαιο Καταστάσεως Αλλοδαπών, Γ΄ Έκδοση, Εκδόσεις Σάκκουλα, Αθήνα-Θεσσαλονίκη, 2007, σελ. 2

:::tip Версия на русском

Данная страница доступна на русском языке! <a className="button button--primary button--lg" href="/petition"> Открыть! </a>

:::